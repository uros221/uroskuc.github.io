<html>
<head>
<title>Herceg Novi</title>
</head>
<body bgcolor="Tomato">

<h1 style="text-align:center;">Herceg Novi</h1> 
<div style="text-align:center; ">
 <a href="./index.html">početna</a> 
 <a href="./sajt tivat.html">Tivat</a> 
 <a href="./sajt kotor.html">Kotor</a> 
 </div>
 <p>Herceg Novi je gradsko naselje u opštini Herceg Novi u Crnoj Gori.
 Prema popisu iz 2003. bilo je 12739 stanovnika (prema popisu iz 1991. bilo je 11429 stanovnika).
 Herceg Novi je primorsko mjesto smješteno na ulazu u Boku kotorsku i podno planine Orjen.</p>
 <img src="herceg novi slika1.jpg" width=500 height=500 style="float: left; margin-right: 10px; margin-bottom: 10px;">  
 <p><b>Geografija</b><br>
Herceg Novi predstavlja centar istoimene opštine koja se prostire
 od graničnog prelaza Debeli brijeg do najužeg dijela Boka kotorske (tjesnaca Verige - 300 m širine),
 na ukupnoj površini od 235 km² i broji nešto oko 39.000 stanovnika.

Geografske koordinate grada su: 42"27' sjeverne geografske širine i 18"33' istočne
 geografske širine. Oko grada se nalaze planina Orjen (1.895 m je poznata po svojim endemskim vrstama,
 rekreativnim stazama i skijanju u kasnim proljećnim, ponekad i ranim ljetnjim mjesecima), brda brda: Dobroštica 
 (1.570 m) i Radoštak (1.441 m) i poluostrvo Luštica sa najvišim vrhom Obosnik (586 m). Sam ulaz u Bokokotorski zaliv 
 se nalazi izmedu rtova Oštra i Mirište i širine je cca. 2.900 metara. Prosječna dubina vode u Zalivu je 27,8 metara, 
 a maksimalna je 61 metar. Od 1997. godine Boka kotorska je i zvanično uvrštena u Asocijaciju 28 najljepših zaliva svijeta.</p>
 <p style="margin-bottom: 130px"><b>Klima</b><br>
Oblast Boke kotorske odlikuje mediteranska klima sa suvim i toplim ljetima i blagim zimama. Herceg Novi ima specifičnu mikroklimu,
 što je posledica otvorenosti prema jugu, blizini mora, krečnjačke podloge i planinskog zaleđa koje sprečava prodor hladnih vazdušnih masa.

Herceg Novi ima približno 200 sunčanih dana godišnje. U julu i avgustu sunčanih sati ima 11 dnevno. Prosječna godišnja temperatura
 je 16,2 ºC. Takođe postoje i česta manja kolebanje u temperaturi; prosječna dnevna kolebanja iznose samo 4 ºC. Prosječna temperatura
 od maja do septembra je 25 ºC, što pruža mogućnost da plivačka sezona traje više od 4 mjeseci, pošto je i prosječna temperatura mora
 visoka i iznosi izmjeđu 22 ºC i 26 ºC.

Prosječni godišnji nivo padavina je 1.930 mm. Najveća relativna vlažnost je tokom jeseni i iznosi 80 %. Najniža relativna vlažnost
 je tokom leta.</p>
 <img src="herceg novi slika2.jpg" width=500 height=500 style="float: right; margin-left: 10px; margin-top: 10px;">  
 <p><b>Istorija</b><br>
Arheološka nalazišta sa poluostrva Luštica i pećine Vranjaj pokazuju prisustvo ljudi na ovim prostorima još u mlađem kamenom dobu
 i ranom bronzanom dobu. U 3. vijeku p. n. e, poslije pobjede nad Ilirima, ovim krajevima je zavladala Rimska republika.

Nakon podjele Rimskog carstva, ova oblast je pripala Zapadnom rimskom carstvu. Poslije pada Zapadnog rimskog carstva,
 ovim krajevima dominirala je Vizantija. Slovenska plemena su počela naseljavati ove prostore u 7. vijeku, u periodu kada 
 na tlu Vizantije niču prve župe, koje su na početku zavisile od Vizantije, a kasnije postepeno stiču nezavisnost i političku
 autonomiju. Na prostoru oko današnjeg Herceg Novog formirana je župa Dračevica. Ova župa je pripadala primorskim župama 
 Travunije (pored: Risna, Konavla i Žrnovice). Dračevica je dobila ime po slovenskoj riječi drač (sitno, trnovito žbunje).
 Župa se dijelila na tri polja: Sutorinu, Kameno polje i Kutsko polje. Kroz župu je prolazio rimski put, a odvajao se od mora
 dolinom Sutorine, ka Konavlima. Tjesnac Verige (Catena) u Boki Kotorskoj, koji je skraćivao put iz Duklje do Travunije, nalazio
 se na putu između župe Dračevice i susjedne župe Risna. Već od 10. vijeka Dračevica je izgubila nezavisnost i postala posjed zetskih
 kneževa, a njih su od 12. vijeka smenili Nemanjići. Poslije smrti cara Dušana, Dračevicom je zavladao knez Vojislav Vojinović, 
 a zatim Balšići.Svoje današnje ime, Herceg Novi, dobio je u vrijeme vladavine Sandaljevog sestrića, hercega od Svetoga Save Stefana
 Vukčića Kosače, kada je doživio i najveći procvat i razvoj. Turci ga osvajaju 1482. godine i, sa kratkim prekidom od 1538—1539.
 godine, kada su ga, na kratko, preuzeli Španci, vladaju njime preko 200 godina, sve do 1687. godine.Nakon toga na njegovom tlu smjenjuju 
 se razni narodi i civilizacije, ostavljajući duboke tragove na istoriju, kulturu i ukupan razvoj ovoga kraja. Nakon Turaka grad osvajaju
 Mlečani, koji njime vladaju sve do propasti Mletačke republike 1797. godine. Od tada dolazi do čestih promjena uprave u Herceg Novom.

Nakon Kampoformijskog mira iz 1797. Austrijanci su njime vladali do 
1806. godine, a, nakon toga, vlast preuzimaju Rusi do 1807. godine, potom po odredbama Tilzitskog mira,
 Napoleonova Francuska koja je vladala do 1814. godine. U vrlo kratkom periodu 1813—1814. godine grad je preuzela privremena
 vlada Crne Gore i Boka kotorske, ali od te 1814. godine pa sve do 1918. godine grad je pod austrougarskom upravom. Grad i
 ostatak zaliva su uključeni u sastav austrijskog krunskog poseda.

Kraljevina Crna Gora je pokušala da ponovo osvoji Boku kotorsku tokom Prvog svjetskog rata, kada ga je
 crnogorska vojska bombardovala sa Lovćena. Srbijanska vojska je oslobodila zaliv 7. novembra 1918. Zatim 
 je došlo do ujedinjenja Srba, Hrvata i Slovenaca u Kraljevinu Srba, Hrvata i Slovenaca, odnosno Jugoslaviju. 
 Poslije kapitulacije Jugoslavije 1941. godine u gradu su kao okupatori bili Italijani, zatim i Nemci sve do konačnog 
 oslobođenja 28. oktobra 1944. godine. Grad je u socijalističkoj Jugoslaviji ušao u sastav Narodne Republike Crne Gore.</p>
 
 
</body>
</html>